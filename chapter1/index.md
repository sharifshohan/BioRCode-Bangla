## ২.১ R এবং RStudio ইনস্টল করা (Installing R and RStudio)

R নিজেই একটি প্রোগ্রামিং ভাষা যা পরিসংখ্যান এবং ডেটা বিশ্লেষণের জন্য তৈরি করা হয়েছে। আর RStudio হল R-এর জন্য তৈরি করা একটি ইন্টিগ্রেটেড ডেভেলপমেন্ট এনভায়রনমেন্ট (IDE), যেখানে কোড লেখা এবং ডিবাগিং বা কোডের ভুল সংশোধনের জন্য এটি ব্যবহার করা হয়।

### R ইনস্টল করার ধাপ:
1. [R-এর অফিসিয়াল ওয়েবসাইটে যান](https://cran.r-project.org/)
2. **অপারেটিং সিস্টেম অনুযায়ী ডাউনলোড**: আপনার অপারেটিং সিস্টেম অনুযায়ী (Windows, Mac, বা Linux) R-এর উপযুক্ত ভার্সনটি ডাউনলোড করুন।
3. **ইনস্টলেশন উইজার্ড অনুসরণ**: R ইনস্টল করার জন্য ইনস্টলেশন নির্দেশাবলী অনুসরণ করুন এবং ডিফল্ট সেটিংস ব্যবহার করে ইনস্টলেশন প্রক্রিয়া সম্পন্ন করুন।

### RStudio ইনস্টল করার ধাপ:
1. [RStudio-এর অফিসিয়াল ওয়েবসাইটে যান](https://posit.co/download/rstudio-desktop/)
2. **RStudio ডাউনলোড**: "Download RStudio" বাটনে ক্লিক করুন এবং আপনার অপারেটিং সিস্টেম অনুযায়ী সঠিক ইনস্টলেশন ফাইলটি ডাউনলোড করুন।
3. **RStudio ইনস্টল করা**: ডাউনলোড করা ফাইলটি রান করুন এবং ইনস্টলেশন সম্পন্ন করুন।

এখন আপনি R এবং RStudio উভয়ই ইনস্টল করেছেন এবং RStudio-তে কাজ শুরু করতে পারবেন।

যদি কিছু বুঝতে সমস্যা হয়, তাহলে YouTube-এ **R এবং RStudio ইনস্টল করার ধাপ** নিয়ে ভিডিও খুঁজে দেখতে পারেন। এখানে একটি বিষয় মনে রাখুন, প্রথমে আপনাকে R ইনস্টল করতে হবে, তারপর RStudio ইনস্টল করতে হবে।

**আরও একটি গুরুত্বপূর্ণ বিষয়:** আমি MacOS ব্যবহার করছি, তাই কিছু জিনিস ভিন্ন লাগতে পারে। আমি চেষ্টা করব যাতে Windows ব্যবহারকারীরাও সঠিকভাবে R এবং RStudio ব্যবহার করতে পারেন। এছাড়াও, প্রতিটি চ্যাপ্টারে একটি মন্তব্যের স্থান রাখা হয়েছে, যেখানে আপনি আপনার সমস্যাগুলি শেয়ার করতে পারবেন এবং আমি সেগুলো সমাধানের চেষ্টা করব।

---

## ২.২ RStudio দেখতে কেমন? (What does RStudio Look Like?)

যদি আপনি R এবং RStudio সঠিকভাবে ইনস্টল করে থাকেন, তাহলে RStudio খুলুন। আপনি ৩টি পৃথক অংশ দেখতে পাবেন:

1. **Console** (বামদিকের অংশ): এখানে মূলত কোড লেখা হয় এবং রান করা হয়। 
2. **Environment** (ডানদিকের উপরের অংশ): এখানে আপনি আপনার তৈরি করা ভেরিয়েবল, ডেটা ফ্রেম, এবং অন্যান্য অবজেক্ট সংরক্ষণ করে রাখতে পারবেন। এটি এক ধরনের "গুদামঘর" হিসেবে কাজ করে, যেখানে আপনার দরকারি ডেটাগুলো সংরক্ষিত থাকে।
3. **Output** (ডানদিকের নিচের অংশ): এখানে আপনি আপনার কোড রান করার পর ফলাফল, গ্রাফ বা প্লট দেখতে পাবেন। এছাড়াও আপনি বিভিন্ন ফোল্ডার এবং ফাইল ব্রাউজ করতে পারবেন, যা RStudio এবং আপনার কম্পিউটারের মধ্যে সংযোগ স্থাপন করে।

**Source Pane:** RStudio-এর আরেকটি অংশ হলো Source Pane, যা আপনি বড় কোড লেখার সময় ব্যবহার করবেন। এটি কোড সংরক্ষণ ও সম্পাদনার জন্য ব্যবহৃত হয়। পরবর্তীতে আমরা এটি নিয়ে আরও বিস্তারিত আলোচনা করব।

নিচে RStudio-এর একটি চিত্র যুক্ত করেছি, যেখানে তিনটি প্রধান অংশ দেখানো হয়েছে:


[RStudio Layout](https://github.com/sharifshohan/Programming-for-Bioscience/blob/main/chapter1/rstudio%20pic.png)
